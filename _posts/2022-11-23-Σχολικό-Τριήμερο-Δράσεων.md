---
layout: post
title: Σχολικό Τριήμερο Δράσεων 
subtitle: Για την Ανάδειξη των Προβλημάτων μας.
cover-img: /assets/img/protest.webp
tags: [Δράσεις, Διαμαρτυρίες]
---


<h2>Αγαπητοί γονείς,</h2>

<p>
Σας γνωστοποιούμε ότι οι ενώσεις Μαθητών Μουσικών Σχολείων διοργανώνουν τριήμερο διαμαρτυρίας απαιτώντας για άλλη μία φορά τα δικαιώματα τους για καλύτερους -σύμφωνα με τις προδιαγραφές- σχολικούς χώρους, για δωρεάν μουσικά συγγράμματα, για πιστοποίηση των μουσικών σπουδών που έκαναν, και πλείστα ακόμη θέματα που δυσκολεύουν την ζωή των παιδιών, μειώνουν την ποιότητα της διδασκαλίας και δυσκολεύουν τόσο τη ζωή των παιδιών και των γονιών όσο και των καθηγητών τους. Συν τοις άλλοις οδηγούν σε οικονομική αφαίμαξη εμάς τους γονείς μέσω της παραπαιδείας.
</p>
<p>
Το Μουσικό Σχολείο Χανίων, είναι γνωστό σε όλους, είναι ένα σχολειό «φιλοξενούμενο». Φιλοξενούμενο σε χώρους ακατάλληλους,  χωρίς προδιαγραφές, χωρίς καν ο/η καθηγήτης/τρια της Χημείας ή του οποιουδήποτε γενικού μαθήματος   να μπορεί να κάνει το μάθημα του σε ένα ήσυχο περιβάλλον χωρίς τους ήχους από τις «αίθουσες» (σκάλες αποθήκες κλπ) διδασκαλίας μουσικών μαθημάτων. Παρ’ όλα αυτά τα παιδιά τα καταφέρνουν και πετυχαίνουν τους στόχους τους με την επιμονή τους και κατά γενική ομολογία, με την βοήθεια αξιόλογων παιδαγωγών. 
Πέρυσι, δόθηκε μία ακόμη υπόσχεση για ένα καινούριο κτίριο. Έχει περάσει ένας χρόνος από τότε. Κάτι φαίνεται να κινείται στους αρμόδιους φορείς. Καιρός κι εμείς να μάθουμε τι περιμένει το Σχολείο στο μέλλον.
</p>
<p>
Με την ευκαιρία του Πανελλαδικού τριημέρου διαμαρτυρίας, η Συνέλευση των Μαθητών του Σχολείου μας διοργανώνει, κι αυτή με την σειρά της, δράσεις  για δημοσιοποίηση-άλλη μια φορά-  των προβλημάτων. Θεωρούμε αυτονόητη την Υποστήριξη μας/σας ως γονείς.
Η  ανοικτή ετήσια συναυλία του Μουσικού, όπως καθιερώθηκε από πέρυσι στην πλατεία Αγοράς, θα ανοίξει το τριήμερο, αυτή την φορά όμως, στην Πλατεία της οδού Χάληδων, έξω από την Δημοτική Πινακοθήκη. Προγραμματίζεται για την Δευτέρα 28 Νοέμβρη στις 10:00.
</p>
<p>
Την Δεύτερη μέρα (Τρίτη 29 Νοεμβρίου) έχει προγραμματιστεί και Δεύτερη συναυλία στον ίδιο τόπο (Πλατεία οδού Χάληδων, έξω από την Δημοτική Πινακοθήκη) και στη συνέχεια  ανοικτή συνέλευση με τους φορείς του Δήμου και του Πολυτεχνείου στην αίθουσα συνελεύσεων του Δήμου μας (Δημαρχείο) και ώρα 12:30. Η συνέλευση έχει σκοπό να γίνει απολογισμός των μέχρι τώρα πεπραγμένων για την υλοποίηση νέων κτιριακών δομών σε χώρο δωρεάς του Πολυτεχνείου.
</p>
<p>
Την Τρίτη μέρα (Τετάρτη 30 Νοεμβρίου) θα βιντεοσκοπηθούν για τα τοπικά μέσα μαζικής ενημέρωσης στον χώρο του σχολείου συζητήσεις με τους μαθητές, τους καθηγητές και κι όσους  γονείς θέλουν να μετέχουν, για δημοσιοποίηση στα ΜΜΕ. Κατά την διάρκεια της ημέρας οι μαθητές θα αναπτύξουν καλλιτεχνικές δράσεις στον χώρο του σχολείου.
</p>
<p>
Να σημειώσουμε εδώ ότι οι μαθητές οι οποίοι έχουν αναλάβει το μεγαλύτερο βάρος της διοργάνωσης είναι μαθητές από τις μεγαλύτερες τάξεις του Λυκείου. Αυτονόητο ότι δεν θα προλάβουν να δουν τα οφέλη από την υλοποίηση των αιτημάτων τους. Έχοντας όμως αγαπήσει το Σχολείο, θυσιάζουν πολύτιμες  ώρες από τα κρίσιμα πλέον γι’ αυτούς μαθήματα, για να υποστηρίξουν και να βελτιώσουν τις συνθήκες σε αυτούς που έρχονται πίσω τους.
</p>
Σαν γονείς καλό θα ήταν να τους δώσουμε την βοήθεια μας και να θυσιάσουμε λίγες ώρες από τις πρωινές μας εργασίες, να βρεθούμε μαζί τους  να νιώσουν την ασφάλεια και την αποδοχή μας στην προσπάθεια τους. Ακόμη και γι’ αυτούς που διαβάζουν αυτό το κείμενο με το φρύδι υψωμένο, ας δουν τις δράσεις ως δύο ακόμη συναυλίες που δίνουν τα παιδιά τους/μας, με την μόνη διαφορά ότι τώρα δεν γίνεται για την προβολή τους αλλά για έναν κοινωνικό -συλλογικό σκοπό-. 
